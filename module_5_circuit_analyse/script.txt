 [Slide 1, spanning stroom en weerstand] Welkom bij deze les over electriciteit, onderdeel van de module Circuit Analyse uit de WizTech lessenserie. Mijn naam is Jacques de Hooge. Benodigde voorkennis voor deze les is de les over vergelijkingen, matrices en vectoren uit de module Numerieke Wiskunde.
 
 Electriciteit is een raar verschijnsel. Je kunt 't niet zien, en daarom is 't moeilijk je er rechtstreeks iets bij voor te stellen. Voor veel mensen voelt electriciteit daarom als glad ijs. Maar het gedrag van electriciteit in een draad lijkt heel erg op dat van water in een leiding. Daarom gebruiken we water als hulpmiddel om ons zo intuitief ook bij electriciteit een beeld te kunnen vormen. Zo'n 'net als' hulpmiddel noemen we een analogon.
 
 Uiteindelijk zal blijken dat de wiskunde uit de les over vergelijkingen, matrices en vectoren ons in staat stelt om ook ingewikkelde netwerken van weerstanden en spanningsbronnen exact en volgens een vast recept door te rekenen, iets waarvoor we in volgende lessen ook zelf computerprogramma's zullen schrijven. Het doorrekenen van chips met duizenden onderdelen wordt zo uiteindelijk een fluitje van een cent. Belangrijk is daarvoor dat je de principes die in deze les worden behandeld goed doorhebt.
 
 Voor deze les geldt daarom hetzelfde als voor andere lessen: Bekijk hem op je gemak, zet de video desnoods stil en herhaal wat je niet snapt tot het vertrouwd voelt. Dan zul je nooit meer hetzelfde naar een printplaat met onderdelen kijken [laten zien]: van tovernarij naar mooie, maar goed begrepen techniek. Let wel: tools gebruiken die anderen hebben gemaakt kan iedereen. Precies weten wat je doet is iets heel anders en dat is ook voor jou weggelegd. Geloof je het niet? Kijk maar dan! Het gevoel te snappen waar je mee bezig bent is volgens mij onbetaalbaar. Techniek is gewoon werk van mensen zo als jij en ik. Daar gaat ie.

[Slide 2, tuinslang, lekke koppeling, kraan] Stel je voor dat een een tuinslang aansluit op de waterkraan. Met je duim druk je op de opening, waardoor het water veel weerstand ondervind. Als je hard drukt voel je de spanning van het water tegen je duim. Het water kan er dan niet uit, er stroomt niets. Als je iets minder hard drukt, wordt de weerstand die het water ondervind minder. Het water stroomt eruit met een dun straaltje. Hoe minder weerstand je bied, hoe groter de stroom water (in liters per seconde) wordt. Als je je duim helemaal weghaalt is de spanning minimaal en stroomt er vrijelijk een maximaal aantal liters water per seconde naar buiten.

Stel je voor dat je een leiding hebt die een beetje lekt. Op het punt waar hij lekt is er zowel een flinke spanning of druk, als ook een stroom water die eruit spuit. Omdat er tegelijkertijd een flinke spanning en een flinke stroom water is, zal de leiding op de plaats van het lek slijten: er wordt energie gebrujikt in wrijving, die slijtage veroorzaakt. Tegelijkertijd spanning en stroom geeft dus energieomzetting.

Als je daarentegen een kraan wijd opendraait is er wel een flinke waterstroom, maar bijna geen spanning. Het water kan immers vrijelijk naar buiten stromen. Omdat er geen spanning is is er ook vrijwel geen slijtage, de waterstroom ondervind immers weinig weerstand en drukt daarom nauwelijks tegen de wanden de kraan. Zou je de kraan half open draaien dan slijt hij sneller, en als 't een oude kraan is, maakt zo'n half open kraan soms een gierend geluid, dat door het hele huis te horen is.

Dus:
- Kraan dicht: wel spanning maar geen waterstroom: geen energieverlies want er beweegt niets.
- Kraan wijd opoen: wel stroom maar bijna geen spanning: bijna geen wrijving dus ook geen energieverlies.
- Kraan halfopen: zowel spanning als stroom, dus energieverlies en slijtage door de wrijving.

Dit eenvoudige analogon vertelt ons bijna alles over de essentie van het gedrag van electriciteit, ook in een ingewikkelde schakeling. Vervang het water door een stroom electronen en we zijn in business.

[Side 3, pompcircuit]

We beginnen met een betrekkelijk eenvoudig circuit. Een pomp pompt water volgens de pijlen door een leiding met daarin twee vernauwingen, twee weerstanden zogezegd. Vernauwing 1 is evenlang als vernauwing 2, maar omdat vernauwing 1 het smalst is, heeft hij de hoogste weerstand, hij houdt het water het meest tegen. De pomp brengt het water op druk, maar na vernauwing 1 is die druk gedaald, omdat het stromende water gedeeltelijk wordt tegenhouden. Het laatste beetje druk verdwijnt bij vernauwing 2 en onderaan het leidingstelsel is er helemaal geen druk meer, omdat daar een open verbinding bestaat met het grondwater. \

[druk X] De vraag is nu wat de druk X is, tussen de twee vernauwingen in. Als we dat vertalen van water naar elecriciteit krijgen we de volgende schakeling [schakeling erbij]. Eigenlijk is het gewoon het watercircuit maar dan met de vaste symbolen die in electronica gebruikelijk zijn. Een spanningsbron (bijvoorbeeld een batterij of dynamo) werkt als een pomp. De draadjes zijn de leidingen. Waterstroom is vervangen door electrische stroom, vernauwingen zijn weerstanden, en waterdruk wordt electrische spanning. De verbinding met het grondwater, waar de spanning 0 is, is vervangen door een aard-aansluiting, dat wil zeggen een draadje naar een randaarde van een stopcontact, of naar de waterleiding of een koperen pin in de grond.

Misschien denk je, ja maar electronen zijn toch negatief, dus eigenlijk loopt de stroom de andere kant op. Dat is waar, maar als er electronen [teken minnetje met pijl n. links] naar links stromen, doen we net als of er gaten, ontbrekende electronen naar rechts stromen [teken plusje met pijl naar rechts]. Het effect is hetzelfde: links hopen zich de electronen op [links minnetjes tekenen] en rechts de gaten [rechts plusjes tekenen]. In de tijd dat electrische stroom werd ontdekt, had men geen idee dat er eigenlijk electronen de andere kant op stroomden. Dat minteken is dus het gevolg van een ooit gemaakte afspraak, net als 't links rijden in Engeland. Maar zolang iedereen hetzelfde doet is er niets aan de hand. Vergeet gewoon dat er eigenlijk electronen de andere kant op stromen en denk in plusjes, dan klopt alles weer.

Okee, wat is druk x, of, bij electriciteit in plaats van water, spanning Ux, dat is de vraag. Om die de kunnen beantwoorden gebruiken we ons nuchtere verstand.

[Slide 4 Kirchhoff 1] Als ik een aantal leidingen op elkaar aansluit zoals in dit plaatje, dan is het totaal van wat er naar dit knooppunt (omcirkelen) stroomt, dus de rode pijlen, gelijk aan wat er weer weg stroomt, de zwarte pijlen. We gaan er daarbij vanuit dat er zich geen water kan ophopen en ook geen luchtbellen kunnen ontstaan. Dit heet een kwasi-stationaire beschouwing.
[5+10+15=18+12] We kunnen dit als volgt weergeven. Wat er in totaal toestroomt (rood omcirkelen) is wat er in totaal wegstroomt (zwart omcirkelen). [| + -18 + -12] Bij beide kanten de termen -18 en -12 optellen geeft [5 + 10 + 15 + -18 + -12 = 0]. Ik blijf die plustekens erbij schrijven om duidelijk te maken dat het om een totaal van termen gaat, die allemaal worden opgeteld, alleen zijn sommige negatief. De bewerking aftrekken maakt onze uiteindelijke rekenprogramma's nodeloos ingewikkeld, daarom doen we daar niet aan, maar 't effect is 't zelfde als wanneer we hadden gezegd 15 + 10 - 18 - 12.
[Kirchhoff 1] Wanneer we op die manier de zwarte stromen negatief rekenen, krijgen we een heel eenvoudige wet voor zo'n knooppunt, de eerste wet van Kirchhoff: Op elk knooppunt is de som van de stromen nul. Dit [omcirkelen] is de griekse hoofdletter S, Sigma heet ie eigenlijk, en hij betekent: de som van. Sigma I is 0 op elk knooppunt, de 1e wet van Kirchhoff.

[Slide 5, Kirchhoff 2] Op 1 been kun je niet staan, en na een nachtje malen over het loodgieterswerk bij hem thuis kwam Kirchhoff met nog een wet, de 2e wet van Kirchhoff. Zijn redenering was als volgt: Als je een gesloten lus hebt in een leidingstelsel, dan ben je na een rondje weer op hetzelfde punt terug. Dus als je helemaal rond gaat, kom je weer bij dezelfde spanning (druk zogezegd) uit. Kijk maar. Hier [aanwijzen] is de leidingdruk 0, omdat een open verbinding met het grondwater bestaat. Als we dan zo [aanwijzen] door die pomp gaan wordt de druk hier hoger [aanwijzen]. Deze weerstand [aanwijzen] zorgt dat de druk weer daalt. Deze pomp pompt verkeerd om en werkt dus tegen en zorgt voor extra weerstand, dus ook van hier naar hier [aanw] daalt de druk. Door deze weerstand daalt de druk verder, zelfs tot beneden 0 (er is dus geen persdruk meer maar juist zuiging). De laatste pomp staat weer met de stroom mee en hoogt de druk dus weer op, precies tot 0 blijkbaar, want we zijn weer bij het grondwater.

De twee pompen die de ronde pijl mee pompen zorgen dus voor een drukverhoging [positieve druktoename]. De rest [aanwijzen] levert weerstand en zorgt dus voor een drukverlaging [negatieve druktoename]. Als je al die termen optelt is de som [14 + 10 + -4 + -12 + -8] moet de totale druktoename 0 zijn, want je bent immers weer waar je begon, bij een open verbinding met het grondwater. [2e wet van K tonen] Dit is de 2e wet van Kirchoff: De som van de spanningverschillen in een gesloten lus is gelijk aan 0. "What goes up must come down" zogezegd.

Nog even over die ene pomp die de verkeerde kant op wil draaien: de waterstroom neemt 'm mee en als hij bijvoorbeeld wordt aangedreven door een spiraalveer, zoals een ouderwetse wekker, dan loopt ie niet af, maar wordt ie juist opgewonden. Met andere woorden, de pompen die de goed kant op staan leveren energie, maar die ene die de verkeerde kant op wil draaien neemt juist energie op en bewaart die, in ons gedachtenvoorbeeld bijvoorbeeld in een veer. Als 't electriciteit was, dan werkte die ene pomp [aanwijzen] niet als motor, die energie aan 't circuit levert, maar als dynamo, die als een soort waterrad energie opwekt uit de waterstroom.

[Slide 6, Ohm] Laten we nu eens kijken hoe die vernauwingen werken. Een vernauwing zorgt voor een drukverlies als er water doorheen stroomt. Als je een nauwe leiding hebt merk je niks aan de leidingdruk zolang je geen water gebruikt. Maar als het water gaat stromen werkt die vernauwing remmend. Het water stroomt er met minder druk uit dan het erin stroomt, omdat een deel van de druk wordt omgezet in wrijving. Zo'n vernauwing is in feite een weerstand. Hoe smaller en langer het nauwe segment, hoe meer de druk daalt. Daarom zijn hoofd-waterleidingen zo dik. Als ze te veel weerstand hebben en iedereen gaat in de pause van een voetbalwedstrijd water drinken, dan komt er haast geen water meer uit de kraan. De leiding kan de vraag niet meer bijhouden en de druk bij de uitstroomopening daalt, omdat er minder water aan het duwen is.

Als we het drukverlies of spanningsverlies over de vernauwing aanduiden met U, en de weerstand van de vernauwing met R en de waterstroom door de leiding, die natuurlijk overal gelijk is, want er gaat niets verloren en er komt niets bij, met I, dan kunnen we het bijbehorende electrische circuit tekenen. Stel dat de stroom I 2 A is, dat is een ladingstransport van 2 Coulomb per seconde, 1 Coulomb dat zijn een heleboel gaten, plusjes zogezegd) en de weerstand R is 4 ohm, dan is het spanningsverlies U over de weerstand 4 Ohm x 2 A is 8 Volt [8 V = 4 Ohm x 2 A]. Dit is de wet van Ohm [laten zien]: U = R x I. Dit is ons gereedschap, 2 wetten van Kirchhof: De som van de stromen naar een knooppunt is 0. De som van de spanningen in een lus is 0. En de wet van Ohm: Spanning = Weerstand x Stroom. Want als de weerstand groter wordt is 't spanningsverlies grotere. En als de stroom groter wordt is 't spanningsverlies ook groter, want in beide gevallen is er meer wrijving. Door die wrijving wordt een weerstand trouwens heet.

[Slide 7, spanningsdeler] Met deze 3 wetten gewapend gaan we de oorspronkelijke vraag te lijf. Wat is de spanning in 't midden van het R1 en R2, als we de spanning van de - pool van de spanningsbron op 0 stellen. Eens even kijken. 2e wet van Kirchhoff: De som van de spanningen in een gesloten lus, bijvoorbeeld in de met rood aangegeven stroomkring I, is 0. Spanningsstijgingen met de pijl mee rekenen we positief, spannnigsdalingen negatief. Dan krijgen we [Ub + -U1 + -U2 = 0 => Ub = U1 + U2]. Dan maar eens de wet van Ohm voor de twee weerstanden: [U1 = R1 I en U2 = R2 I]. Als we die berekende waarden voor U1 en U2 invullen in de eerste vergelijking [cirkels en pijlen] dan krijgen we [Ub = R1 I + R2 I]. Nu zitten we op het terrein van de wiskunde en passen onze kennis uit de les over getallen toe, distributieve eigenschap: Ub = (R1 + R2) I. Bedenk dat we dit soort rekenregels zo hebben gekozen dat ze met de werkelijkheid kloppen, al had dat niet persee gehoeven. Maar we wilden ons wiskunde spel zo maken, dat we er modellen mee kunnen opstellen waar we wat aan hebben in de praktijk. Vandaar dat we bij het opstellen van de rekenregels gekeken hebben naar de werkelijkheid van appels, sterrenstelsels en stippen op lieveheersbeestjes.

We bekijken deze vergelijking als een weegschaal, zoals in de les over vergelijkingen, en vermenigvuldigen beide kanten met [1/ (R1 + R2)]. Dat mag, als we maar zorgen dat R1 en R2 niet allebei 0 zijn, want dan zouden we door 0 delen, en dat is zoals we in die les zagen, onzin. Praktisch gezien is er, als R1 en R2 0 zijn, sprake van een kortsluiting en daar valt niet veel meer aan te rekenen, dat is gewoon boem. Het resultaat van het vermenigvuldigen van beide kanten met 1/(R1 + R2) is [I = {1 / (R1 + R2)} Ub]. Als we R1, R2 en Ub weten [omcirkelen] kunnen we I [omcirkelen] dus uitrekenen.

Tot slot kunnen we voor elke weerstand apart de wet van Ohm toepassen, want we weten steeds de stroom door de weerstand [pijltje bijschrijven] en de spanning over de weerstand [omcirkelen], de stroom door de weerstand [pijltje bijschrijven] en de spanning over de weerstand [omcirkelen]. Dan krijgen we [U1 = ... en U2 = ...].
U2 is het spanningsverlies (we zeggen ook wel de spannnigsval) over weerstand R2. Dus als de spanning hier [nulleiding aanwijzen] 0 is, dan is de spanning hier [middenleiding aanwijzen] R2/(R1 + R2) Ub.
en dat is wat we wilden weten.

Het loont de moeite nog even door te denken. [Vervangingsweerstand] Als we de twee weerstanden in een ondoorzichtig buisje stoppen, dan lijkt 't 1 grote weerstand. De waarde van die weerstand is Rv, de vervangingsweerstand. Volgens de wet van ohm is Ub = Rv I, dus de vervangingsweerstand is R1 + R2. De spanningsval over de vervangingsweerstand is de hele bronspanning, en die spanningsval wordt verdeelt over de spanningsval over R1 en de spanningsval over R2. Daarom heet deze schakeling een spannigsdeler. Als de weerstanden even groot zijn staat in het midden precies de helft van de bronspanning. Maken we R1 kleiner of R2 groter dan daalt die spanning op dit [stip zetten] punt. Maken we R1 groter of R2 kleiner dan stijgt de spanning op dit [omcirkelen] punt juist.

We hebben expres niet gerekend met getallen maar met letters, dan zijn onze formules voor alle getallen geldig, behalve dus als R1 en R2 beiden 0 zijn, maar kortsluitingen zijn praktisch gezien de moeite van het rekenen niet waard.

[Slide 8, spanningsdeler met getallen] Eens even kijken, stel dat we een bron van 20 V hebben en twee weerstanden, eentje van 2 Ohm en eentje van 6 Ohm. Dan wordt 't een eenvoudige invuloefening. [U2 = (voorlezen, onderstrepen]. En [U1 = (voorlezen, onderstrepen]. Samen netjes 15 + 5 [onderstrepen] is 20 V. De stroom door R2 is dan [15 V / 6 Ohm = 2.5 A], immers U = R I [Uitschrijven beide kanten door R delen] dus I = U/R., 15 [omcirkel] / 6 [omcirkel]. Voor de andere weerstand is dat [I = 5 V / 2 Ohm = 2.5 A]. Hee, dezelfde stroom, en dat is maar goed ook, want wat er aankomt op dit knooppunt [stip tussen weerstanden tekenen en ingaand pijltje] is wat er weg gaat [uitgaand pijltje tekenen], 1e wet van Kirchhoff.
[Vervangingsweerstand + formule] De vervangingsweerstand is dan 2 + 6 = 8 Ohm [onderstrepen].
Even checken [Ub = Rv x I = 8 Ohm x 2.5 A = 20V], dat is precies de bronspanning. Klopt.

Een spanningsdeler verdeelt de bronspanning dus over twee achter elkaar geschakelde weerstanden. Achter elkaar schakelen van weerstanden, zodat de stroom eerst door de 1 en dan door de ander gaat, noemen we ook wel serieschakeling.

Wat zou er gebeuren als we de weerstanden niet achter elkaar maar naast elkaar zetten, zodat de stroom zich kan splitsen en verdeelt wordt over die twee weerstanden. Weerstanden naast elkaar schakelen heet parallelschakeling, en omdat de stroom verdeelt wordt spreken we van een stroomdeler (in tegenstelling tot een spanningsdeler). Zo'n stroomdeler ziet er zo uit:

[Slide 9, stroomdeler] De bron levert een stroom I1, die zich verdeelt in twee stromen, namelijk I2 door R2 en I3 door R1. [aanwijzen]. De vraag is nu HOE die stroom zich precies verdeelt, afhankelijk van de grootte van R1 en R2. Met andere woorden: Wat is de grootte van I3 en I2. Bij de spanningsdeler moesten de SPANNINGEN over de twee weerstanden samen precies de bronspanning zijn, we zagen ook dat dat ook klopte. Bij de stroomdeler moeten juist de STROMEN door de twee weerstanden [pijltjes omcirkelen] samen gelijk zijn aan de stroom die de bron levert [pijltje omcirkelen].

Als we dit electrische netwerk bekijken als een visnet, dan heeft dit visnet twee mazen, deze [aanwijzen] en deze [aanwijzen]. Een maas is de meest elementaire lus. Deze lus [aanwijzen] is geen maas, omdat hij twee andere mazen omvat. De spanningsdeler had maar 1 maas. We passen 2e wet van Kirchhoff toe op elke maas. Dat zijn er dus nu twee in plaats van 1. Daar gaan we.

1e maas: [Ub + -U1 = 0 => Ub = U1]
Ub is stijging volgens keuze Ub en richting cirkelpijl I1, dus rekenen we posi.
U1 is daling volgens keuze U1 en richting cirkelpijl I1, dus rekenen we nega.
Alle bronnen links, alle weerstanden rechts, levert Ub = U1.

2e maas: [U1 + -U2 = 0 => 0 = -U1 + U2]
U1 is stijging volgens keuze U1 en richting cirkelpijl I2, dus rekenen we posi.
U2 is daling volgens keuze U2 en richting cirkelpijl I2, dus rekenen we nega.
Alle bronnen links, alle weerstanden rechts, levert 0 = -U1 + U2.

Volgens de wet van Ohm is U1 [omcirk in 1e vgl] gelijk aan R1 x I3, dus Ub = R1 x I3 = R1 (I1 - I2) [I3 = I1 - I2] = R1 I1 - R1 I2 [distr. eig, pelikaan pijlen].

Verder is U2 = R2 I2, ook volgens Ohm. [Relevante zaken omcirkelen, pijlen tekenen, uitleggen] Dus is 0 = -R1 I1 + (R1 + R2) I2.
[Vierkant om uiteindelijke stelsel tekenen]

Dit kunnen we in matrix-vector vorm weergeven als [vector vgl. tonen, benoemen, aanwijzen hoe te berekenen]. We wilden de vector (I1 I2) weten, dit is de vector van onbekenden. De matrix met weerstanden is de coefficienten matrix, en de vector (Ub 0) is de righthand side, de vector met bekenden, ook al hebben we hem hier aan de linker kant geschreven. [A, b en x in figuur, eronder zetten Ax = b met verwisselpijlen erbij].

Als we de coefficientenmatrix inverteren, kunnen we de vector van onbekenden (I1 I2) uitrekenen door de inverse met de RHS te vermenivuldigen.
[x = A^-1 b erbij zetten, uitleggen. Uitleggen dat het niet uit maakt welke letters je gebruikt, maar dat het er om gaat wat iets voorstelt.]

[Inversie erbij] Je ziet dat we eerst vergelijking 1 bij vergelijking 2 optellen en daarna pas rij 1 door pivot R1 delen en rij 2 door pivot R2. Als we een computerprogramma schrijven voor de inversie, delen we meestal eerst door de pivot, maar dat maakt voor het resultaat niet uit. Zolang we maar met beide kanten van elk van de twee vergelijkingen hetzelfde doen, houden we een kloppend stelsel, de weegschalen blijven in evenwicht.

Zo werken we toe naar een eenheidsmatrix links [cirkel], en dan staat rechts de inverse.Blijkbaar is I1 = (1/R1 + 1/R2) Ub + 1/R2 0 = (1/R1 + 1/R2) Ub. En U1 = Ub [omcirkel vgl rechts bovenaan]

Om die breuken te kunnen optellen vermenigvuldigen we teller en noemer van 1/R1 met R2 en teller en noemer van 1/R2 met R1. Dan staat er R2/(R1R2) + R1/(R1R2) [omcirkel] en dat is gelijk aan (R1 + R2) / R1R2. Als je dit rekenen met breuken moeilijk vindt, kijk dan ALSJEBLIEFT nog eens naar de les over getallen uit de numerieke wiskunde module en oefen ermee. Rekenen met breuken is echt basiskennis. Gun jezelf de ontdekking dat je dat best kunt leren. Techniek is nu eenmaal niet dat je ergens een beetje over mee kunt praten. Het gaat erom dat je PRECIES weet hoe iets zit. Daarom heten het ook EXACTE vakken. Misschien soms lastig, maar het alternatief is dat je het idee hebt dat de wereld geregeerd wordt door tovernaars die altijd net iets meer weten dan jij. Dat is niet nodig.

[Geleidingen erbij] We kijken nog eens even naar dit stukje. In plaats van de wet van Ohm U=RI kunnen we ook schrijven I = 1/R U. De grootheid 1/R wordt wel de geleiding genoemd en is het tegenovergestelde van weerstand. Hoe makkelijker de stroom ergens door kan, hoe groter de geleiding. We duiden de geleiding aan met de letter G en de eenheid is Siemens. Er geldt dus I = G U. En als je twee weerstanden parallel schakeld, dus naast elkaar, dan is I1 blijkbaar (G1 + G2) U. Als we de som van de geleidingen G1 + G2 aanduiden met Gv, de vervangingsgeleiding, dan geldt in deze schakeling Ib = Gv Ub.

Als je weerstanden in serie schakelde was de vervangingsweerstand R1 + R2. Als je weerstanden parallel schakelt is de vervangingsgeleiding G1 + G2 = 1/R1 + 1/R2.
[Vervangingsweerstand formule erbij] Als je toch liever niet met geleidingen werkt, de vervangingsweerstand is R1R2/(R1 + R2).
We kunnen dat zo tekenen. [Rv in plaatje erbij].
Als je voor Ub, R1 en R2 getallen invult, kun je verder alles uitrekenen. [berekening voor I1 en I2 uitduiden in de matrix vergelijking]

Voor veel mensen houdt het hier op. Maar, of je het nu door hebt of niet, met de kennis die je nu in je mandje hebt kun je elk willekeurig netwerk van bronnen en weerstanden doorrekenen. Om dat aan te tonen wagen we ons maar eens aan het echte werk.

[Slide 10, 3-mazig netwerk] We gaan aan de slag met dit netwerk van 3 mazen. Of het er nu 3 of 3000 zijn, de werkwijze blijft hetzelfde. Alleen, als 't er meer dan 3 worden is het sneller de computer het kunstje te leren dan om het met de hand te doen. 3000 mazen zijn echter niet moeilijker dan 3, alleen meer rekenwerk, maar daar hebben we dus computers voor. Die jij straks ZELF kunt programmeren, wel te verstaan. Anders ben je nog steeds afhankelijk van de kaste van technische tovernaars en ik hoop dat dat je eer te na is.

Goed, 3 mazen dus. Gevraagd: Alle spanningen en stromen in dit netwerk. Goed kijken en gezond verstand helpen je hier niet meer. Wiskunde wel. Daar gaat ie.

Neem eerst in elke maas een kringstroom aan. Ik laat ze hier met de klok meedraaien. Let op, dit hoeven niet de echte stromen te zijn. Als ze de andere kant op blijken te lopen, komt er vanzelf een minteken voor.

Volg dan de rode kringstroom pijlen in elke maas. Net als in het vorige voorbeeld komen bronnen links van de = en weerstanden rechts. Ik stel de vergelijkingen nu op als een blind truukje, maar we doen precies hetzelfde als in het vorige voorbeeld en daar werd uitgelegd hoe dit truukje voortvloeide uit de wetten van Kirchhoff en Ohm.

Eens kijken waar kringstroom I1 doorheen loopt. Normaal loopt een stroom door een bron van - naar +, het is immers een pomp. Echter hier niet, dus reken ik 'm negatief, -30V. Dan loopt I1 ook door deze 1 Ohm, deze 2 Ohm en deze 3 Ohm. De totale spanningval ten gevolge van I1 is (1 + 2 + 3) x I1 Volt en dit moet gelijk zijn aan die -30V.

Echter loopt door de weerstand van 2 Ohm ook nog I2, die de andere kant op loopt als I1. Dit maakt de totale spanningsval kleiner, dus we moeten daar 2 x I2 van aftrekken oftewel -2 x I2 bijtellen. Door de weerstand van 3 Ohm loopt behalve I1 ook I3, maar dan weer de andere kant op. Dit leidt tot een negatieve spanningsbijdrage, namelijk -3 x I3.

In plaats van dat we dus (I1 - I2) door deze 2 Ohm laten lopen, spanningsval 2 x (I1 - I2), brengen we het effect van I1 en I2 afzonderlijk in rekening. 2 x I1 [pelikaanpijl] + -2 I2. Let op, dit is gewoon de distributieve eigenschap:

(I1 - I2) 2 = I1 x 2 - I1 x 2. [Opschrijven, pelikaanpijl erbij]. Het wordt tijd om ons verstand op 0 en onze blik op oneindig te zetten en dit duur verworven truukje consequent toe te passen.

De tweede maas. Nu doorloopt de aangenomen stroomrichting de bron netjes van - naar + en werkt ie als pomp en geeft een positieve bijdrage. 80 = -2 I1 (want I1 loopt de verkeerde kant op, namelijk tegen gekozen richting I2 in) + (2 + 5 + 6 + 4) x I2 = (-5-6) X I3, want I3 loopt door de 5 en 6 ohm, maar wel de verkeerde kant op, namelijk tegen I2 in. We brengen de spanningsval door de 5 en 6 Ohm ten gevolve van I2 en I1 weer apart in rekening, maar dat is weer gewoon de distributieve eigenschap. We hadden ook I3  van I1 kunnen aftrekken en alleen het verschil, dus de "echte" stroom door de 5 en 6 Ohm laten lopen.

Tenslotte de derde maas. De bron van 10 V pompt de goede kant op, van - naar +, maar de bron van 20V pompt tegen de stroom I3 in en krijgt dus een minteken. I3 loopt door alle weerstanden in deze maas, 3, 7, 6 en 5 Ohm [weerstanden aanwijzen].

I1 loopt tegen I3 in en geeft dus een negatieve bijdrage in de weerstand van 3 Ohm: -3 I3. Datzelfde geldt voor I2 in de 5 en 6 Ohm: (-5-6) I2.

Het is even wennen dat we alle coefficienten van I1, I2 en I3 zo bij elkaar vegen, maar zoals gezegd passen we eigenlijk stiekem voortdurend de distributieve eigenschap toe. Het aannemen van de kringstroom richtingen is willekeurig, maar als we 't verkeerd doen, komt er vanzelf een minteken. Eigenlijk zijn we grafisch en intuitief aan het spelen met onze weegschaal. We doen niets nieuws, maar het voelt een beetje roekeloos, dat snap ik.

We zijn zogezegd in het diepe gesprongen en gaan eens kijken of we bij de kant kunnen komen. Hier [rechthoek] staan 3 vergelijkingen met 3 onbekenden, namelijk I1, I2 en I3. We schrijven hem in vector vorm [tonen, rechthoe eromheen] [Erachter schrijven b = A x]. De righthand side, de vector van bekenden staat weer links, maar dat maakt niet uit, Als b = Ax dan is uiteraard ook Ax = b.

Even kijken, wat moeten we ook weer doen om de de vector (I1 I2 I3) te berekenen. O ja, de coefficienten matrix inverteren en dan met de RHS vermenigvuldigen. Gaat ie. Dit [rechthoek] is de inverse. Ik was alleen nog te lui om de inversie ook echt te doen. Maar ik heb lekker al een computerprogramma... Niet getreurd, dat gaan jullie straks ook maken. Maar dit [rechthoek] is dus de uitgewerkte inverse, het resultaat van het veegproces oftewel Gauss Jordan eliminatie. Voor deze RHS [rechthoek], komt er uit: de vector [rechthoek] (-1.6909, 6.110, 2.480). Dat zijn dus de stromen I1, I2 en I3 [componenten 1 voor 1 onderstrepen].

We schrijven ze erbij in het schema. [erbij]. Aan dit [omcirkelen] minteken zie je dat kringstroom I1 eigenlijk de andere kant op blijkt te lopen, maar dat geeft niet, daar komen we blijkbaar vanzelf achter. We laten nu de aangenoemn kringstromen maar weg, want we weten nu welke kant ze echt op lopen. Vervolgens passen we hier, hier en hier [knooppunt tekenen] de eerste wet van Kirchhoff toe. [1 voor 1 knooppunten langs en inventariseren wat aankomt en wat weggaat]. Nu weten we alle stromen die door de weerstanden lopen. Met Ohm weten we dan ook alle spanningen over de weerstanden. [aardleiding erbij] Als we afspreken dat we de spanning op dit punt 0V noemen [omcirkelen], dan kunnen we alle spanningen uitrekenen. Aanwijzen en stap voor stap opbouwen naar boven toe.

Daarmee is dit hele electrische netwerk bekend.
Als de bronspanningen [omcirkelen] anders worden, verandert alleen de righthand side [omcirkelen in laatste vectorvgl] en hoef je alleen deze [omcirkelen] matrixvermenigvuldiging opnieuw uit te voeren.

Hoeveel mazen, bronnen en weerstanden er ook zijn, dit is het proces, moeilijker wordt het niet. Alleen meer rekenwerk. Het wordt daarom tijd om de computer aan het werk te zetten. De module Python voor Gevorderden geeft je wat je hiervoor nodig hebt. Natuurlijk bestaan er al programma's die dit kunnen. Wat ik echter leuk zou vinden is als je ontdekt dat JIJ zoiets gewoon ZELF kunt maken. Niet het gevoel van Alice in Wonderland dus, maar meer van een geoefende ruiter op een gehoorzaam paard. On top of things, letterlijk.

Als je wat hier behandeld is, in de vingers hebt, ben je al een flink stuk boven zeeniveau geklommen. Geniet even van het uitzicht. Tot ziens.











